---
layout: post
status: publish
published: true
title: Pisząc treść dla Sieci
author: Patrys
author_login: admin
author_email: patrys@pld-linux.org
author_url: http://room-303.com/blog/
wordpress_id: 214
alias: /blog/2006/01/18/piszac-tresc-dla-sieci/
date: 2006-01-18 00:04:03.000000000 +01:00
categories:
- web
tags: []
comments:
- id: 2950
  author: mwarp
  author_url: http://www.tne.pl/
  date: '2006-01-18 01:09:51 +0100'
  date_gmt: '2006-01-18 00:09:51 +0100'
  content: "ku przestrodze - piszesz o bardzo ważnej rzeczy, ale równocześnie tak
    się rozpisałeś, że po 2 akapitach z nudów przeleciałem tylko resztę tekstu wzrokiem\r\n\r\nhmm..."
- id: 2951
  author: stan
  author_url: ''
  date: '2006-01-18 01:37:02 +0100'
  date_gmt: '2006-01-18 00:37:02 +0100'
  content: "widze, że powoli na różnych blogach zaczynaja się pojawiać arty na temat
    marketingu. podobny materiał, choć z troche innej strony opisał też Szafranek
    na swoim blogu: http://szafranek.net/blog/archive/2006/01/09/rok_marketingu/\r\n\r\n\"Rzadko
    kiedy zdarza się, żeby ktoś trafił na stronę z nudów i pragnął poświęcić cały
    wieczór na zapoznanie się z jej pełną zawartością.\"\r\nz ciekawszymi blogami,
    np. z tym jest troche inaczej. ja wchodze dzień w dzień i sprawdzam, co masz do
    powiedzenia. choć oczywiście nie z każdym zdaniem się zgadzam. ale coś w tym musi
    być."
- id: 2952
  author: Librarian
  author_url: ''
  date: '2006-01-18 02:38:09 +0100'
  date_gmt: '2006-01-18 01:38:09 +0100'
  content: "Patrys, Twój blog jest naprawdę dobry. \r\nW bardzo wielu miejscach nie
    zgadzam się z Twoim punktem widzenia - ale właśnie ta różnica poglądów jest w
    stanie poruszyć moją mózgownicę.\r\nNiestety, to samo zjawisko u innych - co ze
    smutkiem stwierdzam - powoduje zaburzenia  w pracy kory mózgowej (od dzisiaj tę
    przypadłość będę nazywał <em>zespołem Riddle`a</em>.\r\n\r\n<blockquote>Dużo łatwiej
    od zbitych bloków tekstu czyta się też tekst logicznie sformatowany w krótkie
    akapity.</blockquote>\r\nTo chyba dlatego wolę komentarze. Szczególnie te krytyczne
    w stosunku do opinii Patrysa :)\r\n\r\nPozdrawiam\r\nLibrarian\r\n\r\nBTW- Czy
    wiesz, że Twój przepis na <a href=\"http://www.room-303.com/blog/2005/07/02/6cee43045a0f87f9ff0fab0564c5a3d2/\"
    title=\"All your page are belong to us\" rel=\"nofollow\">nice-url`s</a> jest
    podawany przez home.pl jako antidotum na brak na ich serwerach mod_rewrite?"
- id: 2953
  author: ffreak
  author_url: ''
  date: '2006-01-18 02:51:30 +0100'
  date_gmt: '2006-01-18 01:51:30 +0100'
  content: "mwarp: ale za to podzielił tekst na krótkie, logiczne akapity ;)\r\n(no
    offence Patrys)"
- id: 2954
  author: Patrys
  author_url: http://room-303.com/
  date: '2006-01-18 03:08:34 +0100'
  date_gmt: '2006-01-18 02:08:34 +0100'
  content: Ten tekst musiał być taki długi, przepraszam wszystkich pokrzywdzonych
    ;)
- id: 2955
  author: arc
  author_url: ''
  date: '2006-01-18 08:49:57 +0100'
  date_gmt: '2006-01-18 07:49:57 +0100'
  content: skontaktuj sie ze mna dude
- id: 2963
  author: bellois
  author_url: http://jabba.pl/bellois
  date: '2006-01-18 10:11:51 +0100'
  date_gmt: '2006-01-18 09:11:51 +0100'
  content: "Piszesz o ważnych rzeczach i piszesz mądrze, ale stwierdzasz:\r\n\r\n\"Treść
    serwisu komercyjnego nie jest sztuką samą w sobie, powinna pełnić rolę czysto
    użytkową i powinna służyć przede wszystkim czytającemu\"\r\n\r\nPodstawowym kryterium
    powinno być jednak dbanie o interesy właściciela serwisu. Oczywiście to przekłada
    na odpowiednią użyteczność, ale o tym pierwszym nie wolno zapominać. Wszystko
    inne powinno być temu podporządkowane.\r\n\r\nNie zgodzę się również z tym, że
    objętość źle wpływa na czytającego. Nudna objętość źle wpływa. Jeśli treść będzie
    długa, ale interesująca, to większość osób ją przeczyta - tak jak czytamy długie
    książki, czy artykuły w gazetach. Ale jest faktem, że wiele firm nie ma interesujących
    tekstów na swoich stronach. Może w pierwszym momencie zwracają one uwagę, ale
    potem nie rozbudzają zainteresowania...  Tutaj kłania się zasada AIDA :)"
- id: 2964
  author: Maciej Łebkowski
  author_url: http://lebkowski.info
  date: '2006-01-18 14:01:28 +0100'
  date_gmt: '2006-01-18 13:01:28 +0100'
  content: "@Librarian, w pełni się z Tobą zgadzam w kwestii pochwały Patrysa za jakość
    bloga, ale przypisywanie mu autorstwa haka z niceurlami na 404 to już chyba przesada.
    ;-) Sposób jest znany chyba tak dlugo jak długo w sieci można spotkać IdeaWebServer,
    a może i dłużej.\r\n\r\nPoza tym mod_rewrite dla IdeaWebSerwer jest już w drodze
    i niebawem się pojawi w użyciu.\r\n\r\nBTW, mógłbyś się tez powstrzymać przed
    wycieczkami osobistymi do każdego, kto ma odmienne od Patrysa zdanie i odwagę,
    żeby je wyrazić w komentarzu na jego blogu."
- id: 2965
  author: Patrys
  author_url: http://room-303.com/
  date: '2006-01-18 15:01:02 +0100'
  date_gmt: '2006-01-18 14:01:02 +0100'
  content: "Maciej:\r\n\r\nSam dużo krytykuję i jestem bardzo otwarty na krytykę -
    nie rezerwuję sobie prawa do nieomylności i nie moderuję komentarzy, jeśli nie
    zaczyna się w nich pozbawiony argumentacji flejm pomiędzy dwoma osobami.\r\n\r\nPrzeredagowałem
    trochę artykuł, żeby był bardziej przyswajalny."
- id: 2966
  author: Librarian
  author_url: ''
  date: '2006-01-18 15:21:56 +0100'
  date_gmt: '2006-01-18 14:21:56 +0100'
  content: "@Maciej Łebkowski - nie będę stał na straży czyjegokolwiek autorstwa.
    Wydaje mi się tylko, że nie przesadziłem biorąc słowa komentarza Patrysa:<blockquote>W
    przeciwieństwie do tamtego, <strong>moje</strong> <em>(podkreślenie moje - Librarian)</em>
    rozwiązanie pozwala na przepisywanie dowolnych URL (...) .</blockquote> za deklarację
    jego autorstwa.\r\nSposób nie jest znany przynajmniej mi tak długo, gdyż robiąc
    stronki hostowane u providerów stosujących IdeaWebServer, w okolicach - o ile
    dobrze pamietam - marca 2003 otrzymywałem enigmatyczne odpowiedzi typu: \"Konfiguracja
    skryptów leży w Pana zakresie\".\r\nAle naprawdę nie będę sie upierał przy powyższym,
    więc EOT.\r\n\r\nA jeśli kiedyś będę miał \"odmienne od Patrysa zdanie i odwagę,
    żeby je wyrazić w komentarzu\", lecz jednocześnie będę plótł bzdury proszę o traktowanie
    mnie jako dotkniętego dolegliwością o której wspomniałem. W razie przesady z mojej
    strony, dopuszczam mozliwość zmiany nomenklatury na <em>zespół Librariana</em>.\r\nMoże
    byc?"
- id: 3065
  author: r.d.
  author_url: http://www.webaudit.pl/blog/
  date: '2006-01-20 15:23:20 +0100'
  date_gmt: '2006-01-20 14:23:20 +0100'
  content: "Trochę jeszcze na temat prezentacji treści, z czego dwa pierwsze punkty
    dotyczą prezentacji treści tego wpisu. :-)\r\n\r\n1. Tekstu na ekranie najlepiej
    nie justować. Postrzępiony prawy margines pomaga oczom przechodzić do następnego
    wiersza.\r\n\r\n2. Należy zachować zgodność z obiektywnymi zasadami pisowni, choćby
    wstawiać niełamliwą spację przed spójnikami. Polonizacja Wordpress autorstwa Pawła
    Tkaczyka ma to poprawione.\r\n\r\n3. W rozbudowanych serwisach pamiętać należy
    o korektorze = osobie, która sprawdzi tekst przed publikacją, lub zaraz po. Korekta
    jest sprawą oczywistą w przypadku wydawnictw drukowanych, w internecie potrzebna
    jest tym bardziej, że na ekranie pewnych błędów się po prostu nie zauważa."
- id: 3070
  author: m
  author_url: ''
  date: '2006-01-21 16:48:19 +0100'
  date_gmt: '2006-01-21 15:48:19 +0100'
  content: "off-topic: co sądzisz o tym?\r\nhttp://weblogs.mozillazine.org/darin/archives/009594.html\r\nhttp://whatwg.org/specs/web-apps/current-work/#ping\r\n\r\ni
    innych propozycjach WhatWG?"
- id: 3655
  author: SprawnyMarketing &raquo; Klikofobia a zarabianie na blogach i Web2.0
  author_url: http://www.sprawnymarketing.pl/artykuly/zarabianie-web20/
  date: '2006-05-07 13:40:11 +0200'
  date_gmt: '2006-05-07 12:40:11 +0200'
  content: '[...] Pewnym rozwiązaniem może być&#8230; optymalizacja serwisu pod wyszukiwarki.
    Wtedy można liczyć na jednorazowe wizyty pojedynczych osób, szukających konkretnych
    informacji dla niezliczonej ilości kombinacji słów kluczowych (tzw. the long tail).
    Na swoim blogu Patrys napisał:  Najczęściej internauci trafiają do nas za pomocą
    wyszukiwarek bądź odnośników z innych serwisów. Szukają konkretnych danych — kliknęli
    odnośnik, który wydawał im się najodpowiedniejszy i który obiecywał treść najbliższą
    poszukiwanej. [...]'
---
<p>Czasy nam nastały piękne, stronę internetową ma prawie każdy, niektórzy po kilka nawet. Nierzadko zdarza się, że własne strony mają też komputery, czy zwierzęta. Domena kosztuje tyle, co nic, a chęć zaistnienia w sieci kusi prostotą publikacji. Większość stron nie nadaje się do oglądania, bynajmniej nie ze względu na wygląd.</p>

<p>Problem dotyczy tak samo blogów, stron domowych, jak i komercyjnych serwisów, nastawionych na zarabianie pieniędzy. Właściciele stron zwracają uwagę głównie na ich wygląd — w przeciwieństwie do odwiedzających, którzy szukają głównie informacji — treści. Rzadko kiedy zdarza się, żeby ktoś trafił na stronę z nudów i pragnął poświęcić cały wieczór na zapoznanie się z jej pełną zawartością.</p>

<p>Najczęściej internauci trafiają do nas za pomocą wyszukiwarek bądź odnośników z innych serwisów. Szukają konkretnych danych — kliknęli odnośnik, który wydawał im się najodpowiedniejszy i który obiecywał treść najbliższą poszukiwanej. Pomińmy kwestię nawigacji, choć gra ona tutaj jedną z najbardziej kluczowych ról, skupmy się na zawartości strony.</p>

<h4>Sieć to nie tylko design</h4>

<p>W latach dziewięćdziesiątych możliwości prezentacyjne sieci <abbr title="World Wide Web">WWW</abbr> były na tyle małe, że to hipertekst był podstawą funkcjonowania Internetu. Później rozwinęła się strona medialna i dominować zaczęły strony o przeroście warstwy prezentacyjnej. Obecnie pojawiła się moda na serwisy <q>semantyczne</q> i związane z tym nierozłącznie żółte guziczki, dumnie zapraszające do skorzystania z walidatora. Jakkolwiek głupio by nie wyglądały na stronie producenta ogórków konserwowych, to one otrzymują najwięcej miłości i stały się oczkiem w głowie prowadzących serwisy.</p>

<p>Treść jest systematycznie spychana z piedestału i prowadzi do stopniowej degradacji sieci jako źródła informacji na każdy temat. Przekłada się to też na coraz mniejszą skuteczność marketingu — duże, graficzne bannery krzyczą <q>wejdź, rozwiążemy Twoje problemy,</q> jednak po ich kliknięciu ukazuje nam się kilka nieskładnych zdań, niezdarnie zlepionych z marketingowej papki. Często łatwo dowiedzieć się, że produkt jest <q>pionierskim rozwiązaniem,</q> że <q>wiedzie prym na rynku,</q> nie wiadomo tylko do końca, do czego służy.</p>

<p><q>Content,</q> czy <q>copy,</q> jak z angielska przyjęło się nazywać teksty składające się na serwis, to główna, a często jedyna część serwisu, która interesuje odwiedzającego. Jeśli nie będzie w stanie jej zrozumieć, albo zaśnie z nudów już przy drugim akapicie, nie kupi produktu, nie doda strony do ulubionych, nie zarobisz. Właśnie straciłeś kolejnego klienta bądź czytelnika, odniosłeś marketingową porażkę, jakkolwiek rewelacyjnie hasła reklamowe nie wyglądały na papierze.</p>

<h4>Jak pisać?</h4>

<p>Badania prowadzone przez <a href="http://www.nngroup.com/">Grupę Nielsena-Normana</a> pokazują, że poszukujący treści internauta spędza na stronie przeciętnie od kilku do kilkunastu sekund. Jeśli treść wyda mu się nieprzystępna, jeśli nie zainteresuje go zaledwie parę pierwszych zdań, kliknie <q>wstecz</q> i poszuka sobie ciekawszej lektury.</p>

<p>Najlepiej w przypadku publikacji elektronicznych sprawdza się zasada odwróconej piramidy. Zacznij od najważniejszego. Tak, jak <a href="http://mmazur.jogger.pl/comment.php?eid=176650">pisał mmazur</a>, najłatwiej przykuć uwagę czytelnika, podając mu najciekawsze rzeczy na początku. Później możesz wdać się w szczegóły, dowodzić słuszności, czy dodać, że to unikalne na rynku rozwiązanie. Jeśli czytam oświadczenie prywatności serwisu, to interesuje mnie głównie, czy mój adres email na drugi dzień obiegnie pół świata, daruj sobie zaczynanie słowami, że <q>ludzkość już od wieków boryka się z problemem.</q></p>

<p>Dużo łatwiej od zbitych bloków tekstu czyta się też tekst logicznie sformatowany w krótkie akapity. W przypadku długich tekstów dobrze też co kilka akapitów wstawić tytuł sekcji, sugerujący jakiej treści można się spodziewać poniżej. Niewiele osób czyta teksty na komercyjnych stronach od deski do deski, najczęściej interesują ich konkretne informacje.</p>

<h4>Diabeł tkwi w szczegółach</h4>

<p>Często chodzi o szczegóły, pozwalające porównać produkt z ofertą konkurencji. Jeśli nie dostarczysz niezbędnych danych, może się okazać, że odpadniesz w przedbiegach. Dlatego dobrze jest przeprowadzić wywiad, jakiego typu informacje o produktach oferują sieciowi <q>sąsiedzi.</q></p>

<p>Równie ważny jest dobór słownictwa — dostosowany do oczekiwanej grupy odbiorców. Niemożliwość zrozumienia treści prowadzi do szybkiej frustracji, a ta w konsekwencji zbliża niebezpiecznie kursor myszy do wspomnianego przycisku przeglądarki. Marketing jest ważny, ale jego nadmiar grozi rozmyciem przekazu i utrudnia odbiór treści. Co gorsza, ludzie coraz częściej są przeczuleni na punkcie reklamy podawanej wprost. Traktują ją jak coś niepożądanego i unikają, nauczeni doświadczeniem, że nie niesie ona żadnej wartościowej treści.</p>

<h4>Wojna i pokój</h4>

<p>Odstraszająco może działać też objętość serwowanego tekstu. Tekst zbyt lakoniczny jest tak samo zły jak naukowe opracowanie w miejscu, gdzie spodziewaliśmy się kilku zaledwie zdań. Pisząc rozwlekłe <q>polityki</q> i <q>oświadczenia,</q> szanuj czas czytelnika. Treść serwisu komercyjnego nie jest sztuką samą w sobie, powinna pełnić rolę czysto użytkową i powinna służyć przede wszystkim czytającemu. Dużo przyjemniej jest wejść na serwis, który w kilku zaledwie punktach streszcza zasady ochrony prywatności swoich klientów, podając co najwyżej odnośnik do dodatkowych informacji o podstawach prawnych. Mnie paragrafy nie interesują, liczą się intencje prowadzącego serwis.</p>

<h4>Na mocy paragafu czwartego, ustęp piąty...</h4>

<p>Tutaj warto przypomnieć, że internauci są ludźmi. Takimi samymi, jak klienci pobliskiego warzywniaka. Tych ostatnich nie obsługuje bezduszna maszyna, więc i Ty powinieneś zadbać o to, żeby klienci nie czuli się jak na rozprawie rozwodowej. Spraw, by treść sprawiała wrażenie napisanej przez człowieka, a nie prawnika (bez urazy dla prawników, a zwłaszcza prawniczek). Traktuj ludzi jak <q>ja, wasz sprzedawca,</q> a nie <q>my, Borg, zostaniesz zasymilowany.</q></p>

<h4>Podsumowując</h4>

<ul>
<li>Nie lekceważ treści, to najsilniejszy punkt twojego serwisu</li>
<li>Staraj się podać najbardziej interesujące informacje na początku</li>
<li>Pamiętaj o informacjach, które pomogą porównać oferowane towary i usługi</li>
<li>Staraj się pisać zwięźle i w przystępny sposób</li>
<li>Pamiętaj o tym, aby oferowane informacje były zawsze aktualne</li>
</ul>

<p>Czemu o tym wszystkim piszę? Zbudowałem w życiu ponad setkę serwisów internetowych, głównie komercyjnych, i do dziś zdarza mi się wprowadzać poprawki u dawnych klientów, gdzie na powitanie straszy mnie wprowadzone rok wcześniej, dla testów, <q>Lorem ipsum.</q> Ludzie nie dbają o treść, często zapytani tłumaczą się, że nie potrafią pisać. Może już czas zastanowić się nad zleceniem pracy jakiemuś copywriterowi? Na zachodzie sporo firm posiada taki etat w ramach działu marketingu lub <abbr title="Public Relations">PR</abbr>, czemu my zostajemy w tyle? Jeśli wydałeś kilka tysięcy złotych na serwis, to nie marnuj tej inwestycji.</p>

Technorati Tags: <a href="http://technorati.com/tag/web" rel="tag">web</a>, <a href="http://technorati.com/tag/copy" rel="tag">copy</a>, <a href="http://technorati.com/tag/content" rel="tag">content</a>
